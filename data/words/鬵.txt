【亥集上】【鬲字部】鬵 ·康熙筆画：18　·部外筆画：8 〔古文〕𩱠【廣韻】徐林切【集韻】【韻會】徐心切，𠀤音尋。【說文】大釜也。一曰鼎大上小下若甑曰鬵。【詩·曹風】漑之釜鬵。【傳】鬵，釜屬。【爾雅·釋器】䰝謂之鬵。鬵，鉹也。【註】涼州呼鉹。【揚子·方言】甑，自關而東謂之甗，或謂之鬵。　又【廣韻】鬵，疾也。　又【廣韻】昨鹽切【集韻】【韻會】慈鹽切，𠀤音潛。又【集韻】才淫切，音尋。又緇岑切，音簪。義𠀤同。