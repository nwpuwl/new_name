【辰集中】【木字部】槱 ·康熙筆画：15　·部外筆画：11 【唐韻】與久切【集韻】【韻會】以九切【正韻】云九切，𠀤音酉。【說文】積木燎之也。【詩·大雅】薪之槱之。【傳】槱，積也。【箋】豫斫以爲薪，至祭皇天上帝及三辰，則聚積以燎之。【周禮·春官】以槱燎祀司中、司命、飌師、雨師。或作禉、梄，通作蕕。　又【廣韻】【集韻】【韻會】余救切【正韻】爰救切，𠀤音柚。又【集韻】【韻會】【類篇】𠀤夷周切，音猶。義𠀤同。考證：〔【說文】積火燎之也。〕　謹照集韻原文積火改積木。〔通作楢。〕　謹照集韻原文楢改蕕。 