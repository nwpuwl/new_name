【丑集上】【口字部】啍 ·康熙筆画：11　·部外筆画：8 【廣韻】【集韻】𠀤他昆切，音暾。【說文】本作𡃥，口氣也。【荀子·哀公篇】無取口啍。口啍，誕也。　又【詩·王風】大車啍啍。【傳】啍啍，重遲之貌。【陸德明·音義】啍，他敦反。　又【唐韻】【集韻】𠀤徒渾切，音屯。【廣韻】口氣。　又【詩·王風·啍啍音義】啍，徒孫反，徐邈讀。　又【集韻】朱倫切，音肫。同諄。【莊子·胠篋篇】釋夫恬淡無爲，而悅夫啍啍之意。【註】啍啍，多言者也。　又【集韻】覩猥切，音䏨。謔言。【集韻】或書作噋。