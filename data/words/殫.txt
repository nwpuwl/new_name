【辰集下】【歹字部】殫 ·康熙筆画：16　·部外筆画：12 【唐韻】都寒切【集韻】【韻會】多寒切，𠀤音單。【說文】殛盡也。【班固·西都賦】百獸駭殫。　又凡盡皆曰殫。【司馬相如·子虛賦】殫覩人物之變態。【張衡·西京賦】殫所未見。　通作單。【詩·周頌】單厥心。【禮·祭義】歲旣單矣。皆與殫同。　又【韻補】叶都懸切，音顚。【張衡·東京賦】祈福乎上𤣥，思所以爲虔。肅肅之儀盡，穆穆之禮殫。