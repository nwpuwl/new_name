【辰集中】【木字部】枲 ·康熙筆画：9　·部外筆画：5 【唐韻】【韻會】胥里切【集韻】想止切【正韻】想里切，𠀤音葸。【說文】麻也。【書·禹貢】岱畎絲枲。【廣韻】無子曰苴，有子曰枲。【爾雅翼】有實爲苴，無實爲枲。二說相反。○按《周禮·典枲》疏：牡麻者，枲麻也。《爾雅·釋草》：莩，麻母。郭註：苴麻盛子者，麻母有子，牡麻無子。《翼》說爲是。　又枲耳，草名。【詩·周南】采采卷耳。【註】枲耳也。○又按《說文》枲从𣎳不从木，今誤入。