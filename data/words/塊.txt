【丑集中】【土字部】塊 ·康熙筆画：13　·部外筆画：10 【唐韻】苦對切【集韻】苦怪切【韻會】苦潰切【正韻】苦夬切，𠀤音蒯。【說文】墣也。【博物志】徐州人謂塵土爲蓬塊。【左傳·僖二十三年】晉公子重耳出亡，過衞，衞不爲禮，出于五鹿。乞食於野人，野人與之塊。　又【儀禮·喪服】凡喪居倚廬，寢苦枕塊。　又造物之名曰大塊。【莊子·大宗師】大塊載我以形，勞我以生。【郭璞·江賦】煥大塊之流形。　又壘塊，胷中不平也。【世說】晉阮籍胷中壘塊，故須酒澆之。　又銜塊，請罪也。【唐書·𤣥宗紀】天寶末，安祿山反，帝欲禪位太子。楊貴妃銜塊請死，帝意沮，乃止。　又孑也。一曰楚人謂我曰塊。【楚辭·九辯】塊獨守此無澤兮，仰浮雲而永歎。【陸機·文賦】塊孤立而特峙，非常音之所緯。　又【類篇】苦會切，音檜。義同。　又與蕢通。互見凷字註。