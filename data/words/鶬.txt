【亥集中】【鳥字部】鶬 ·康熙筆画：21　·部外筆画：10 【唐韻】七岡切【集韻】【韻會】【正韻】千剛切，𠀤音倉。水鳥也。【爾雅·釋鳥】鶬，麋鴰。【郭註】今呼鶬鴰。【疏】鶬，一名麋鴰。【司馬相如·子虛賦】雙鶬下。【正義曰】鶬似鴈而黑。【韓詩外傳】鶬胎生也。【正字通】鶬大如鶴，靑蒼色，亦有灰色者，長頸高脚，頂無丹，兩頰紅。關西呼鴰鹿，山東呼鶬鴰，南人呼爲鶬雞，江人呼爲麥雞。又鶬鶊，鳥名。本作倉。【詩·豳風】有鳴倉庚。又奇鶬。【郭璞·江賦】龍鯉一角，奇鶬九頭。又【集韻】【韻會】【正韻】𠀤千羊切，音鏘。【詩·商頌】八鸞鶬鶬。【鄭箋】聲和也。又【詩·周頌】鞗革有鶬。【毛詩】言有法度也。【鄭箋】金飾貌。