【申集上】【艸字部】葽 ·康熙筆画：15　·部外筆画：9 【唐韻】於霄切【正韻】伊堯切，𠀤音腰。【詩·豳風】四月秀葽。【傳】葽，葽草也。【箋】物成自秀葽始。【詩·緝曰】四月陽氣極于上而微隂已胎于下，葽感之而早秀。毛註不指爲何草，鄭疑爲王萯，《說文》引劉向說：苦葽也。　又草盛貌。【前漢·禮樂志】豐草葽，女蘿施。　又【集韻】伊鳥切，音杳。【爾雅·釋草】葽繞，棘蒬。【註】今遠志也。　又【廣韻】於笑切，音要。亦草盛貌。