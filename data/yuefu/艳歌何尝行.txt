飞来双白鹄，乃从西北来。
十十五五，罗列成行。
妻卒被病，行不能相随。
五里一反顾，六里一徘徊。
吾欲衔汝去，口噤不能开；吾欲负汝去，毛羽何摧颓。
乐哉新相知，忧来生别离。
躇踌顾群侣，泪下不自知。
念与君离别，气结不能言。
各各重自爱，远道归还难。
妾当守空房，闭门下重关。
若生当相见，亡者会黄泉。
今日乐相乐，延年万岁期。
